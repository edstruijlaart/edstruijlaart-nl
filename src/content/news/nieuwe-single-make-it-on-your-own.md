---
title: "Nieuwe single Make It on Your Own"
slug: "nieuwe-single-make-it-on-your-own"
date: "2018-01-05"
originalUrl: "/news/nieuwe-single-make-it-on-your-own/"
---

Liedjes schrijven vind ik leuk, eigenlijk doe ik dat het liefst van alles. Alleen…soms wil het gewoon écht niet lukken. Dat was aan de orde met 'Make It on Your Own'. Dit liedje probeerde ik al 2 jaar te schrijven voor mijn dochtertje Lizzy. Iedereen vroeg na haar geboorte 'Oh, je hebt vast al wel een liedje voor haar gemaakt he?'. Ik vertelde dan dat ik er mee bezig was. De waarheid was dat het gewoon niet lukte. Alle woorden die ik op papier zette voelden niet oprecht. Dus ik besloot om het te laten liggen tot het moment daar was. En toen was het ineens eind december en had ik een ingeving: Wat wil en kan ik haar meegeven? Uiteindelijk kwam ik tot de conclusie dat ik er eigenlijk vooral voor haar kan zijn, van haar kan houden en dan hopen dat dat genoeg is. Uiteindelijk, als ik er niet meer ben, zal ze zelf haar eigen pad kiezen. Make It on Your Own was geboren, ik nam het op in mijn studio en in de late avond besloot ik om live te gaan op Facebook (Kijk dat hier terug: https://www.facebook.com/edstruijlaartofficial/videos/10156700938686808/). Ik liet aan de kijkers het liedje in zijn totaliteit horen en de reacties waren overweldigend. Dus op dat moment besloot ik het uit te brengen. Voor het eerst op mijn eigen label, volledig in eigen beheer. Dat is extra spannend kan ik je melden. Hij staat inmiddels op de playlist van Radio 1, 5 en veel DJ's bij Radio 2 draaien 'm al als vrije keuze. Je kan me enorm helpen door het nummer aan te vragen bij je favoriete DJ op je favoriete station.

Make It on Your Own staat inmiddels op Spotify, Youtube en iTunes (Apple Music).

Hier alle linkjes keurig op een rijtje: http://hyperurl.co/EdMakeItOnYourOwn

Voeg 'm toe aan je eigen playlist en deel 'm op je social media account als je 'm leuk vindt. Het artwork is trouwens gemaakt door mijn vriendin Vanessa Hofstra. Ze werkt voor zichzelf onder de naam Favorite Design. Mocht je het leuk vinden: check her out!
