---
title: "Alles op Rood: de reboot!"
slug: "alles-op-rood-de-reboot"
date: "2021-09-01"
originalUrl: "/news/alles-op-rood-de-reboot/"
---

De wonderen zijn de wereld nog niet uit, maar Corona gelukkig bijna wél uit de onze! ;)

Met andere woorden: ik mag weer gaan optreden van de overheid! En ik kan je zeggen: daar heb ik op zitten wachten (understatement, red.). Mijn voorstelling 'Alles op Rood' was nét een klein beetje op stoom aan het komen en toen mocht ik weer thuis gaan zitten. Gelukkig kan ik mijn busje weer vol gitaren gooien en ik ga je nu vertellen waar ik precies kom optreden! Pak je pen en papier erbij?

Wat je kan verwachten? Dat lees je hieronder!

'Als het mislukt, ga ik dan dood? Nee, dus ik zet alles op Rood'. Rood, de kleur van passie. Rood, de kleur van de moed om te leven. De kleur die staat voor het volgen van je hart. Na het succes van zijn eerste theatervoorstelling ‘Gitaarmannen: van Clapton tot Sheeran’ is Ed Struijlaart terug met een persoonlijk programma. In Alles op Rood neemt Ed je mee op zijn muzikale reis van de afgelopen 10 jaar.

Vanaf het moment dat Ed op zijn negende Eric Clapton op televisie zag wist hij dat zijn toekomst in de muziekwereld lag. Alleen, durf je die sprong te wagen en wanneer? Waar begin je? Hoe maak je van je dromen werkelijkheid? En wat doe je als het tegenzit? In 2010 nam Ed Struijlaart die gewaagde beslissing. Hij zei zijn baan op om zich volledig te kunnen storten op zijn grote passie: de muziek.

10 jaar later stond Ed ineens weer voor dezelfde keuze, alleen ditmaal noodgedwongen. Zijn agenda leeg geveegd door Corona. Wat moest hij doen? De muzikale droom blijven volgen? Of kiezen voor zekerheid? De voorstelling die aanvankelijk een viering had moeten worden van 10 jaar muzikantschap, werd nu een zoektocht naar de kern van Ed's muzikale bestaan. Een allesbepalende test van zijn veerkracht.

Mijn dank aan mijn impresariaat AT Next is groot. Onvermoeibaar en onverstoorbaar zijn ze door blijven knokken om die shows in de agenda te krijgen! Ok, nog 1 ding voordat ik jullie met rust laat: Normaal gesproken zeg ik dit ook altijd 'Ik hoop dat ik je mag begroeten bij een van deze optredens!'. Maar nu, na deze lange tijd van niet op het podium staan, meen ik het meer dan ooit: Ik hoop dat ik je mag begroeten bij een van deze optredens!
